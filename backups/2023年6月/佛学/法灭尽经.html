---
title: 法灭尽经
updated: 2012-09-01 13:22:29Z
created: 2012-09-01 13:22:12Z
source: http://baike.baidu.com/view/2712421.htm
---




<en-note STYLE="word-wrap: break-word; -webkit-nbsp-mode: space; -webkit-line-break: after-white-space;">
&nbsp;　闻如是。一时佛在拘夷那竭国，如来三月当般涅盘，与诸比丘及诸菩萨、无央数众来诣佛所，稽首于地。世尊寂静，默然无所说，光明不现。 　　贤者阿难作礼白佛言：&ldquo;世尊！前后说法，威光独显，今大众会，光更不现。何故如此？其必有故， 愿闻其意。&rdquo;佛默不应。如是至三，佛告阿难：&ldquo;吾涅盘后，法欲灭时，五逆浊世，魔道兴盛，魔作沙门，坏乱吾道；著俗衣裳，乐好袈裟五色之服；饮酒啖肉、杀 生贪味；无有慈心，更相憎嫉。时有菩萨、辟支、罗汉，精进修德、一切敬待，人所宗向，教化平等。怜贫念老，鞠育穷厄，恒以经像，令人奉事，作诸功德，志性 恩善，不侵害人，损身济物，不自惜己，忍辱仁和。设有是人，众魔比丘咸共嫉之，诽谤扬恶，摈黜驱遣，不令得住。&rdquo;　 　　&ldquo;自共于后，不修道德，寺庙空荒，无复修理、转就毁坏。但贪财物，积聚不散，不作福德。贩卖奴婢，耕田种植，焚烧山林、伤害众生、无有慈心。奴为比丘，婢为比丘尼，无有道德，淫侄浊乱、男女不别。令道薄淡，皆由斯辈。&rdquo; 　　&ldquo;或避县官，依倚吾道，求作沙门，不修戒律。月半、月尽，虽名诵戒，厌倦懈怠，不欲听闻。抄略前后，不肯尽说，经不诵习，设有读者，不识字句，为强言是，不谘明者。贡高求名，虚显雅步，以为荣冀，望人供养。&rdquo; 　　&ldquo;众魔比丘命终之后，精神当堕无择地狱。五逆罪中，饿鬼、畜生，靡不经历，恒河沙劫。罪竟乃出，生在边国，无三宝处。&rdquo; 　　&ldquo;法欲灭时，女人精进，恒作功德。男子懈慢，不用法语。眼见沙门，如视粪土，无有信心。&rdquo; 　　&ldquo;法将殄没，登尔之时，诸天泣泪，水旱不调，五谷不熟。疫气流行，死亡者众。人民勤苦，县官计克，不顺道理，皆思乐乱。恶人转多，如海中沙。善者甚少，若一若二。&rdquo; 　　&ldquo;劫欲尽故，日月转短，人命转促。四十头白，男子淫侄，精尽夭命，或寿六十。男子寿短，女人寿长，七八九十或至百岁。&rdquo; 　　&ldquo;大水忽起、卒至无期，世人不信、故为有常。众生杂类，不问豪贱，没溺浮漂，鱼鳖食啖。&rdquo; 　　&ldquo;时有菩萨，辟支，罗汉，众魔驱逐，不预众会，三乘入山福德之地，恬泊自守以为欣快，寿命延长，诸天护卫月光出世，得相遭值，共兴吾道，五十二岁。首楞严经，般舟三昧先化灭去，十二部经寻后复灭，尽不复现，不见文字。沙门袈裟自然变白。&rdquo; 　　&ldquo;吾法灭时，譬如油灯临欲灭时，光明更盛，于是便灭，吾法灭时，亦如灯灭，自此之后，难可数说。&rdquo; 　　&ldquo;如是之后，数千万岁，弥勒当下世间作佛，天下泰平，毒气消除。雨润和适，五谷滋茂，树木长大，人长八丈，皆寿八万四千岁，众生得度，不可称计。&rdquo; 　　贤者阿难作礼白佛&ldquo;当何名斯经？云何奉持。&rdquo; 　　佛言：&ldquo;阿难，此经名为法灭尽，宣告一切，宜令分别，功德无量，不可称计。&rdquo; 　　四部弟子，闻经悲惨惆怅，皆发无上圣真道意，悉为佛作礼而去。
</en-note>      